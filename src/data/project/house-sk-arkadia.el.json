{
    "title": "Κατοικία ΣΚ, Αρκαδία",
    "category": "Κατοικία",
    "designers": "Μακρή Χρυσή",
    "photography": "Μακρή Χρυσή, Τζάλλα Λένα",
    "pdate": "Απρίλιος.2013",
    "description": [
        "Η λιθόκτιστη κατοικία στο χωριό Άγιος Ανδρέας του νομού Αρκαδίας σχεδιάστηκε ούτως ώστε να μπορεί να λειτουργήσει αρχικά ως εξοχική κατοικία και αργότερα να μπορέσει να αποτελέσει την κύρια κατοικία των ιδιοκτητών. Η μελετητική κατεύθυνση που ακολουθήθηκε, ήταν το αποτέλεσμα να μην απέχει από τον παραδοσιακό χαρακτήρα του οικισμού αλλά να παρέχει τις ανέσεις μια αθηναϊκής κατοικίας. Στο υπάρχον κτίσμα αποκαλύφθηκαν οι λιθόκτιστοι τοίχοι, στα σημεία όπου ήταν εφικτό και οι λοιποί τοίχοι επενδύθηκαν με το παραδοσιακό κουρασάνι. Η αδρή υφή από το παραδοσιακό κονίαμα δένει οπτικά τους επίπεδους τοίχους με τους λιθόκτιστους και εντάσσει το κτίσμα αρμονικά στο παραδοσιακό τοπίο. Εσωτερικά διατηρήθηκε η παραδοσιακή διαρρύθμιση του σαλονιού με τα κρεβάτια πλευρικά του κτιστού τζακιού. Ένα επίπεδο χαμηλότερα, συμπληρώθηκε το σαλόνι με πιο σύγχρονη μάτια, σε κλασικές αλλά συνάμα ανάλαφρες φόρμες ώστε οι δυο χώροι να μην έρχονται σε αντίθεση. Ανάλαφρα υφάσματα σε ανοιχτόχρωμους τόνους χρησιμοποιήθηκαν ώστε το αποτέλεσμα να αποδίδει έναν σύγχρονο χαρακτήρα. Μαξιλάρια με παραδοσιακά κεντήματα και αντίκες ασημικών από τοπικά παλαιοπωλεία, συμπληρώνουν τον διάκοσμο. Τόσο στον χώρο του λουτρού, όσο και στους εξωτερικούς χώρους οι τοίχοι επενδύθηκαν επίσης με κουρασάνι, το οποίο και χρωματίστηκε με φυσικές μεθόδους. Παραδοσιακά στοιχεία συμπλήρωσαν αισθητικά τις αυλές, όπως ένας μαρμάρινος νιπτήρας, ξύλινοι πάγκοι και ένα μαρμάρινο τραπέζι με μαντεμένια βάση, που αποτέλεσαν σημεία ενδιαφέροντος στον κήπο της κατοικίας."
    ]
}